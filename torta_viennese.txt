Torta viennese

Ingredienti per 6 persone:
200 gr di gherigli di noce
150 gr di zucchero
25 gr di pane grattugiato
15 gr di cacao amaro
200 gr di panna montata
un cucchiaio di nescafè
1/2 bustina di lievito in polvere
5 uova

Spellate i gherigli di noce, metteteli sulla lastra del forno calda e fate cuocere per circa 5 minuti, lasciateli intiepidire poi strofinateli tra le mani, la pellicina si toglierà con facilità. Lasciatene da parte circa 6 interi.
Pestate gli altri nel mortaio. In una terrina sbattete i tuorli d'uovo con lo zucchero, fino a che diventeranno spumosi, aggiungetevi il cacao, il caffè, i gherigli pestati, il pangrattato e il lievito, mescolate con cura amalgamando tutti gli ingredienti. A parte montate gli albumi a neve, incorporateli con leggerezza al composto, mescolate per alcuni minuti. Versate l'impasto in una teglia imburrata, mettetela in forno caldo e fate cuocere per circa 30 minuti. Dopo di che togliete la teglia dal forno e lasciate raffreddare. Appena il dolce è freddo dividetelo in due parti, nella parte inferiore mettete metà panna montata; sopra posatevi l'altra parte, ricopritela con la rimanente panna montata, guarnitela con i gherigli lasciati da parte divisi a metà.

